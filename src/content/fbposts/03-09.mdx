---
title: "Walka zahartowała was i wzmocniła waszą zdolność do stawiania oporu."
date: 2021-03-09
published: true
date1945: 9 marca 1945, piątek
img: ../img/Tokyo_kushu_1945-4.jpg
tags: bombardowanie, Gdańsk, Niehoff
place: Tokio, Japonia
url: https://dygresje.info/festung-breslau/blog/03-09
description1: "Najstraszliwsze bombardowanie w historii świata - Tokio 9 marca 1945.
Zaczyna się bitwa o Gdańsk.
We Wrocławiu okrucieństwo wojny jest już nową normalnością.
Nowy komendant, Hermann Niehoff wita wrocławian odezwą zapewniającą o zwycięstwie.
===
Niewielkie siły - mniej niż 300 bombowców - zaatakowały Tokio. Ale było to miasto w większości drewniane, a użyto bomb zapalających. Skutkiem była największa liczba bezpośrednich ofiar bombardowania w historii świata - ponad 100 tys zabitych.
Gdańsk jest pod ogniem.
Ksiądz Laßmann spotyka księdza Peikerta.
Peikert: nie wiadomo czemu służący rozkaz usuwania sprzętów z wyższych pięter na podwórza.
Odezwa nowego komendanta Twierdzy Hermanna Niehoffa: utrzymamy twierdzę do czasu gdy los się odmieni."
description2: "Bombardowanie Tokio, bitwa o Gdańsk, wojna we Wrocławiu, odezwa nowego komendanta.
===
Bombardowanie Tokio - ponad 100 tys zabitych.
Gdańsk ostrzeliwany.
Peikert rozkaz opróżniania domów.
Nowy komendant Twierdzy Hermann Niehoff - odezwa."
---

### Tokio

Dziś w nocy w ramach operacji Meetinghouse 279 bombowców B-29 dokonało bombardowania dywanowego Tokio, zrzucając 1650 ton bomb zapalających.

Porównajmy to z Dreznem, Hamburgiem czy innymi niemieckimi miastami gdzie flotylle bombowców sięgały tysiąca i więcej samolotów. Tutaj zaangażowane są relatywnie niewielkie siły. Ale użyto bomb zapalających, a prawie cala zabudowa Tokio jest drewniana, Powstaje gigantyczna burza ogniowa, którą może zatrzymać tylko brak paliwa. A Tokio jest gigantyczne. Tysiące ludzi zostało uwięzionych między pożarami i nie mając jak, ani którędy uciekać miotały się w potrzasku śmiertelnej pułapki. Zeszad otaczała ich łuna i coraz bardziej dusił dym.

Pożar trwał do rana. Całkowicie wypalone zostało 40 km2, liczba ofiar jest trudna do oszacowania, ale zwykle podaje się zaokrąglone 100 tys zabitych. Było to najbardziej niszczycielskie i mordercze bombardowanie w historii.

Więcej o taktyce bombardowania miast japońskich we wpisie z 24 lutego ["Wszystkie przeszkody przeciwnik trzyma pod ostrzałem swych cekaemów"](/festung-breslau/blog/02-24). W marcu powinien się ukazać na tym blogu osobny artykuł o wojnie z Japonią, w którym wszystkie te informacje będą zebrane.

![Tokio kilka dni po bombardowaniu](../img/Tokyo_kushu_1945-4.jpg)
*Tokio kilka dni po bombardowaniu.<br />
By English: Ishikawa Kōyō - English: "Since the photo uploader does not show the source, it is unknown where I brought this picture, but the picture was taken on 116, 117 pages of "The Great Tokyo Air Raid Assault Photo Book" issued on August 15, 1953 (couple shop) The copyright problem has been cleared because it is posted with the caption of "near Ushigome Ichigaya (April 14)". According to the original description of the photo uploader, photography was taken around March 10, 1945, but according to the "Tokyo Great Air Raid Assault Photo Album" it is April 14. Since it is unknown which is correct, I posted the uploader's original description preferentially.", Domena publiczna, [Link](https://commons.wikimedia.org/w/index.php?curid=3681459)*

### Gdańsk

Załamała się linia obrony na wysokości Kartuz. Gdańsk nie będzie się bronił na przedpolu. Armia Czerwona nie ma już żadnej przeszkody po drodze.

Bitwę o Gdańsk wspomina Wolfgang Drost, syn ostatniego niemieckiego dyrektora Muzeum Miej­skiego w Gdańsku prof. Willego Drosta:
>9 marca: liczne pożary, płonie m.in. dom bractw kurkowych pełen ucieki­nierów, obóz jeniecki na Biskupiej Górce, barak szpitala miejskiego; 16 marca: cięż­kie naloty, rozległe pożary, zniszczony kwartał między ulicami Ogarną, Słodowników i Zbytki, spichlerze na Wyspie Spichrzów, ulice Długie Ogrody, Szeroka, Wa­łowa; 18 marca: naloty, płonie Ratusz Głównego Miasta, muzeum miejskie, pocz­ta przy ul. Długiej; 23 marca: naloty i ostrzał, zniszczenia na ul. Tkackiej, za­grożona Zbrojownia, zniszczenia w szpita­lu św. Ducha, w Fabryce Farb i Lakierów w Oliwie; 24 marca: naloty i ostrzał śród­mieścia i Wrzeszcza”.

Telegraficznie, ale widać, że jest to dokładnie to samo co we Wrocławiu. Najgorsze przyjdzie po bitwie.

- [Heinz Voellner "Bitwa o Gdańsk 1945"](https://wiekdwudziesty.pl/bitwa-o-gdansk-1945/)

### Wrocław

Ksiądz Laßmann tworzy wątkowy crossover łacząc narracje Hartunga i Peikerta:
>Odwiedziłem ks. Peikerta, proboszcza parafii św Maurycego, który także pozostał w mieście. Od niego udałem się do szpitala oo, Bonifratrów, którzy uwijali się wśród niezliczonej rzeszy rannych. Rozległą piwnice pod szpitalem przekształcono w lazaret. gdzie również wszystkie miejsca były zajęte. [...] Kiedy odwiedzam ks. Dittricha, proboszcza św Krzyża zastaję go bardzo przybitego. Doszedł teraz do wniosku, że popełnił błąd namawiając swoich parafian do pozostania w mieście.

Wzmiankowany ksiądz Peikert:
>Natomiast buchające kłęby dymu wskazują, że również wszędzie w centrum miasta spadły bomby zapalające, które wznieciły wielkie pożary. Znów opłakuje się szereg śmiertelnych ofiar. Zabici w zbombardowanych domach zdają się nie sprawiać już żadnego wrażenia. Nie robi się nic, aby wydobyć drogie ciała. Naloty trwają cały dzień. Ponieważ pada śnieg, a chmury śniegowe zwisają nisko, to i nieprzyjacielskie samoloty latają całkiem nisko; są wśród nich trzymotorowe, których huk jest tak wielki, że zdaje się, iż zerwą dach nad głową. [...] Gdzie zatrzyma się ten obłęd niszczenia rządu, co przestał służyć dobru narodu? Taki rząd poświęci wszystko do ostatka, aby się utrzymać. Na podstawie zarządzenia o powszechnym obowiązku pracy z 7 marca 1945 tworzy się z mężczyzn i kobiet oddziały, których zadaniem jest usuwanie z mieszkań na górnych piętrach wszystkich ruchomości i prowiantów po przymusowo wysiedlonych. Jeszcze nie powiedziano, co się z tym ma stać. W każdym razie sprzęty domowe zniesie się zapewne na stos i spali. Obłęd niszczenia narodu niemieckiego! Wysługiwać się przy tym muszą sami Niemcy.

Samolotom latającym nad Wrocławiem poświęcony będzie osobny artykuł. Wśród bombowców używanych przez 2 Armię Lotniczą nad Wrocławiem nie było żadnych maszyn mających trzy silniki. Były tylko znane nam Pe-2, oraz dwie konstrukcje amerykańskie: Li-2, czyli Douglas DC-3 produkowany od 1938 na licencji amerykańskiej, samolot transportowy w wersji przerobionej na bombowiec, oraz B-25J Mitchell otrzymany w ramach lend-lease'u. Wszystko to były maszyny dwusilnikowe. Jedynym latającym nad Wrocławiem trójsilnikowcem był Junkers Ju-52.

Dzień po opuszczeniu Wrocławia przez Ahlfena Schlesische Tageszeitung publikuje odezwę kolejnego, trzeciego już komendanta twierdzy Hermanna Niehoffa:
>Mieszkańcy Wrocławia!<br />
>Z rozkazu Führera przejąłem dowodzenie nad Twierdzą Wrocław.<br />
>Od chwili mojego przybycia do twierdzy widziałem wspaniałą postawę ludności i zauważyłem, że we wszelkich dziedzinach robi się to co trzeba, a właściwe siły są zaangażowane we właściwych miejscach.<br />
>Walka zahartowała was i wzmocniła waszą zdolność do stawiania oporu.<br />
>Mam silne przekonanie, że każdy walczący, każdy pracujący, każda kobieta oraz nie mniej ważna młodzież Wrocławia dają z siebie wszystko, żeby uchronić swój dom.<br />
>Biorąc pod uwagę nasz zacięty opór i odwagę okazaną przez załogę twierdzy, potężnie wspieraną przez naszą wielką Ojczyznę, jestem mocno przekonany, że do nas będzie należało końcowe zwycięstwo i utrzymamy twierdzę do czasu gdy los się odmieni.<br />
>Oczy Führera i całych Niemiec są skierowane na nas.<br />
>Niech żyje Führer!

Interesujące, że Niehoff w żaden sposób nie nawiązuje do Lubania, ani do jego zajęcia, które przecież było mocno nagłośnionym zwycięstwem niemieckim, ani do ważnego przemówienia ministra propagandy Rzeszy. Niehoff nie pisze, że cokolwiek zmieni, wręcz przeciwnie zapewnia, że wszystko jest w porządku, że wrocławianie bronią się dzielnie a zwycięstwo, no cóż wystarczy walczyć żeby zwyciężyć. Czy i jeśli w ogóle coś, to co myślał Niehoff o atakowanej Moskwie, oblężonym Leningradzie, kotle stalingradzkim, bombardowanej Warszawie... - tego się nigdy nie dowiemy. 

