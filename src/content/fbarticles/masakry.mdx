---
title: "Masakry końca wojny"
date: 2021-05-03
published: false
tags: SS
category: article
url: https://dygresje.info/festung-breslau/article/masakry/
description1: ""
description2: ""
---

### Masakra w Krakowie 01-15

Tymczasem w Krakowie panika, W dzielnicy Dąbie urządzono łapankę, wyciągnięto z domów 49 osób, 30 kolejnych osób przywieziono z więzienia Gestapo na Montelupich i wszystkich rozstrzelano. Dokładna przyczyna nie jest znana, prawdopodobnie dla postrachu, bo w dzielnicy znajdowały się obiekty wojskowe. 9 lutego 1945 ciała pomordowanych zostały w zbiorowej mogile na cmentarzu na Rakowicach.

### Masakra w Radogoszczu 01-17

W Łodzi załoga policyjnego więzienia niemieckiego na Radogoszczu rozpoczęła likwidację więźniów. Najpierw rozstrzelano więźniów funkcyjnych. Kiedy w nocy hitlerowcy przystąpili do egzekucji pozostałych więźniów, ci stawili opór. W tej sytuacji podpalono oddział i systematycznie likwidowano ocalałych. Do rana zamordowano około 1,5 tys ludzi, ocalało około 30 więźniów, którzy zdołali się ukryć. Był to wstrząs dla całej Łodzi, wielu jej mieszkańców przyszło na miejsce masakry szukając swoich bliskich. Odpowiedzialny za tę zbrodnie komendant więzienia, porucznik policji Walter Pelzhausen, we wrześniu 1947 stanął przed sądem w Łodzi i został skazany na karę śmierci. Wyrok wykonano 1 marca 1948 roku. Obecnie na miejscu więzienia znajduje się muzeum.

### Masakra w Ostrzeszowie 01-20

Od rana w Ostrzeszowie żandarmi wywlekali Polaków z ich z domów. Organizowano łapanki na ulicach. Zebrano ich na rynku pod Ratuszem i trzymano pod silna strażą. Chwytanych brutalnie bito i czasem do nich strzelano. W ten sposób na ulicach zmordowano 14 ludzi w tym jednego Niemca, przesiedleńca znad Morza Czarnego. Na Rynku dla postrachu zorganizowano pokazową egzekucję - rozstrzelany został uczeń krawiecki Walenty Płaczek. Pozostałych 80 aresztowanych zamknięto i byli przeznaczeni do egzekucji następnego dnia. Jutro uratuje ich wkroczenie sowietów. Wydarzenia te przeszły do historii pod nazwą Krwawa Sobota.

### KL Sonnenburg / Słońsk 01-30

Położony ok 10 km na wschód od Kostrzynia nad Odrą Słońsk ma historię sięgającą średniowiecza, opidium (uortyfikowana osada) wzmiankowane jest w XIII wieku, w połowie XIV wieku zaczyna się budowa zamku. W 1808 mając 2 tys mieszkańców Sonnenburg uzyskuje prawa miejskie.

Już w 1933 powstaje tu ciężkie więzienie polityczne, hitlerowskie narzędzie terroru. Ważnym rozdziałem w jego historii jest udział w akcji Nacht und Nebel zarządzonej 7 grudnia 1941 wymierzonej w mieszkańców okupowanych krajów Beneluxu, Francji i Europy Północnej podejrzewanych o udział w ruchu oporu. Aresztowano ich, czasem po prostu porywano z ulicy i wywożono m in do obozów koncentracyjnych na Śląsku. Mieli na zawsze zniknąć, takie było znaczenie tej "nocy i mgły" zaczerpniętej z Goethego.

Godzinę po tym jak eksplozja, pożary i mroczna woda zamykają się nad tysiącami pasażerów Gustloffa, w KL Sonnenburg pojawia się oddział SS. Od 22 do pierwszej w nocy wyprowadzają z cel więźniów dziesiątkami, każą im się rozebrać i rozstrzeliwują na dziedzińcu. W ten sposób w ciągu trzech godzin zamordowali 819 ludzi. Przypadkiem ocalało czterech ludzi.

Po egzekucji w więzieniu w Radogoszczu jest to najcięższa zbrodnia dokonana przez hitlerowców podczas operacji wiślansko-odrzańskiej.

Trzy dni później, 2 lutego dziedziniec zasłany zwłokami ofiar zostanie odkryty przez oddział sowiecki.

### Egzekucja w Palmnicken 01-31

7 tys więźniarek wschodniopruskich filii obozu koncentracyjnego KL Stutthof w końcu stycznia zostało ewakuowanych przez Królewiec do Palmnicken (obecnie Jantarny w obwodzie kaliningradzkim). Były to Żydówki głównie z Polski i Węgier. Z 7 tys. 27 stycznia do Palmnicken dotarły zaledwie 3 tys. W nocy zabito nie mogących maszerować dalej. Następnego ranka przerażeni mieszkańcy zobaczyli na rynku dziesiątki zamordowanych kobiet.

SS planowało zapędzić ocalałe do kopalni bursztynu i tam je zamurować. Dyrektor kopalni i dowódca miejscowego Volkssturmu nie zgodzili się na to i stawili opór. Mieszkańcy zaczęli pomagać więźniarkom.

W nocy wszystkie zostały wywiezione na plażę i rozstrzelane karabinami maszynowymi.

Dwa miesiące później ciała zostały odkryte przez Armię Czerwoną. Dowódca, rosyjski Żyd, rozkazał ludności cywilnej wykopać ofiary i umieścić ciała w zbiorowej mogile. Z ogółem 11 tys więźniarek ocalało tylko 15.

### Mühlviertler Hasenjagd 02-02

"Polowanie na króliki w Mühlviertler". Po buncie w KL Mauthausen-Gusen 419 oficerów Armii Czerwonej uciekło. Byli ścigani przez żołnierzy, działaczy organizacji hitlerowskich (gł Volkssturm i HJ) i miejscową ludność. Trwało to trzy tygodnie. Większość z nich została zamordowana. Ocalało 11.

### Białe 02-07

Niezidentyfikowany bliżej oddział niemiecki zamordował 13 mieszkańców leśnej osady Białe (powiat lubawski), w tym 5 kobiet i 6 dzieci.

### Masakra w Lesie Arnsberg 03-21

Wystrzeliwaniem rakiet V2 zajmowała się specjalna jednostka o charakterystycznym dla końca wojny mieszanym składzie Wehrmacht / SS. Była to tzw Dywizja Zemsty (Division zur Vergeltung). Dowodził nią SS-Obergruppenführer Hans Kammler, ktory jeszcze w marcu 1944 przekonał Hitlera, żeby przekazać operacje V2 w ręce SS.

W końcu marca 1945 nadszedł czas wycofania jednostki z zajmowanego od jesieni 1944 obszaru. Kammler poczuł się zagrożony przez robotników przymusowych wykorzystywanych przez Dywizję Zemsty i rozkazał ich wszystkich razem z rodzinami zamordować. W dniach 21-23 marca zamordowano 208 mężczyzn i kobiet w lasach Oberer Arnsberger Wald ("Buchwald") w pobliżu Suttrop (Sauerland, Nadrenia Północna-Westfalia). Byli to gł Polacy i Rosjanie.

Generał Hans Kammler, z zawodu architekt, w SS zajmował się budową komór gazowych a pod koniec wojny powierzono mu wszystkie projekty broni V. Ofiary do niedawna upamiętniał jeden zaniedbany obelisk.

1957-58 odbył się proces sześciu sprawców zbrodni. Jeden z nich dostał półtora roku więzienia, drugi pięć lat.

- [Das Massaker im Arnsberger Wald](https://www.spiegel.de/geschichte/massaker-im-arnsberger-wald-nazi-verbrechen-im-sauerland-a-1258548.html)

### Masakra w Rechnitz 03-26

W austriackim Rechnitz znajdował się obóz pracy. Kilka dni wcześniej 600 więźniów obozu, węgierskich Żydów Lager Wald zostało wywiezionych do Burg, do pracy przy umocnieniach Südostwall (aka Reichsschutzstellung). 200 z nich nie było w stanie pracować, więc odesłano ich z powrotem. 24 marca w pałacu Rechnitz odbywało się przyjecie miejscowych notabli NSDAP i SS. Przyjęcie wydała hrabina Margit von Batthyany. Uczestnicy tego przyjęcia zamordowali 180 więźniów, którzy zostali pochowani przez 15 pozostawionych przy życiu. Tych zabito następnego dnia. Hrabiostwo wyemigrowało do Szwajcarii i nikt ich nie niepokoił w tej sprawie. Nikt nie został ukarany za tę zbrodnię.

![Pałac Rechnitz](../img/Schloss_Rechnitz_from_the_air.jpg)
*Pałac Rechnitz.<br />
By Anonymous / unknown photographer - [Batthyány Family and Castle](http://www.gedenkweg.at), Domena publiczna, [Link](https://commons.wikimedia.org/w/index.php?curid=57691678)*

### Kremser Hasenjagd 04-06

Austriackie miasto Stein an der Donau został w 1938 włączone do Krems an der Donau. W Stein mieści się drugie co do wielkości więzienie austriackie. Podczas wojny przetrzymywani tam byli więźniowie polityczni, głównie z wyroków o drobne wykroczenia typu słuchanie radia, albo wrogie rezimowi wypowiedzi. Byli to obywatele Austrii, Czech, Chorwacji i Grecji, ze środowisk komunistycznych, socjaldemokratycznych i chrześcijańskich.

W lutym 1945 wiedeński wymiar sprawiedliwości wydał rozkaz by wobec zbliżania się nieprzyjaciela przeprowadzić ewakuację wieźniów politycznych, a jeżeli ewakuacja była niemożliwa dokonać egzekucji. Kryminalnych natomiast wypuścić.

Na początku kwietnia więzienie w Stein było w tragicznym położeniu, kończyły się zapasy żywności, zbliżał się nieprzyjaciel, Armia Czerwona była już pod Wiedniem, a podjęte próby organizacji transportu dla prawie 2 tys więźniów zakończyły się fiaskiem.

5 kwietnia zwolniono setkę więźniów kryminalnych. Zostali sami polityczni. Dyrektor więzienia Franz Kodré podjął decyzję, że ich też wypuści. Od rana zaczęło się wypuszczanie więżniów politycznych zgodnie z całą obowiązującą procedurą wydawania im rzeczy osobistych. Ponieważ sytuacja była napięta i groził bunt, dla uspokojenia niektórym z nich wydano broń. Wyglądało na to, że wszystko skończy się dobrze.

Nie wszyscy byli szczęśliwi z decyzji dyrektora. Wśród pracowników więzienia było wielu nazistów. Zaalarmowali kreisleitera Antona Wilthuma, który wezwał na pomoc wojsko. W tym czasie setki więźniów już było poza więzieniem mając przy sobie dokumenty zwolnienia. Wojsko zapędziło wszystkich uwolnionych z powrotem do więzienia, odebrało im broń i rozpoczęło masakrę. Zabijano wszystkich na dziedzińcach i korytarzach. Przy życiu pozostali tylko ci, których w ostatniej chwili strażnicy zamknęłi w celach, pozorując, że bezprawne uwolnienie ich nie dotyczyło. Rozstrzelano dyrektora Kodré.

W samym więzieniu zammordowano ponad 200 więźniów, zmotoryzowane oddziały SS krążyły po okolicy wyszukując uciekinierów. Miały wsparcie żandarmerii i Volkssturmu. Więzniowie byli łatwym celem, bo większość z nich wciąż miała na sobie więzienne ubrania i nie wiedzieli o obławie. W kilku przypadkach udzielono im schronienia.

Część ze schwytanych zatrzymano w Hadersdorf, następnego dnia 61 ludzi musiało wykopać wykopać sobie grób i zostali rozstrzelani przez SS.

Masakrę przeżyło 1074 osoby. Oznacza to że łączna liczba ofiar waha się od 550 do 650 ludzi. Ci z mniejszymi wyrokami zostali wypuszczeni już 7 i 8 kwietnia. Resztę tzn 836 ludzi załadowano na barki i przewieziono do Bawarii, gdzie zostali wyzwoleni przez wojska amerykańskie.

Gauleiter Hugo Jury oraz kreisleiter Anton Wilthum popełnili samobójstwo unikając sprawiedliwości. 30 sierpnia 1946 zakończył się proces 14 sprawców: pracowników więzienia i dowódcy Volssturmu w Krems. Wydano 5 wyroków śmierci (Leo Pilz, Alois Baumgartner, Anton Pomassl, Franz Heinisch, Eduard Ambrosch) 5 wyroków dożywocia, jeden dostał trzy lata więzienia, resztę uniewinniono. W odrębnym procesie zasądzono wyroki więzienia dla sprawców egzekucji w Hadersdorf.
Żadni esesmani ani wojskowi nie zostali ukarani. Masakrę uznano za "przestępstwo fazy końcowej" (niem. Endphaseverbrechen) co stanowi okoliczność łagodzącą.

- [Massaker im Zuchthaus Stein](https://de.wikipedia.org/wiki/Massaker_im_Zuchthaus_Stein)

### Masakra w Celle 04-09

2862 więźniów obozu koncentracyjnego Drütte (filia KL Neuengamme) podczas ewakuacji, transportu do obozu Bergen-Belsen zgromadzono w mieście Celle. Kierowano ich do Bergen-Belsen. W Celle przyłączono ich do poprzedniego transportu więc łączna liczba więźniów przekroczyła 4 tys ludzi. Na węźle kolejowym obok wagonów z więźniami zatrzymał się wagon z cysternami i amunicją. Nalot alianckich samolotów spowodował liczne eksplozje i zniszczenie części wagonów z więźniami. Wielu ludzi zginęło, pozostali zaczęli uciekać. Część zbiegła do miasta, częśc do pobliskiego lasu. SS, Gestapo i cywile zaczęli obławę. 30 ludzi zostało rozstrzelanych na miejscu. Większość schwytanych zaprowadzono w marszu śmierci do Bergen-Belsen gdzie następnego dotarło tylko 487. Pięć dni później obóz został wyzwolony przez wojska brytyjskie i kanadyjskie. Reszta została zabita, lub zmarła w drodze z wycieńczenia.

12 kwietnia do Celle wkroczyli Brytyjczycy, po śledztwie dotyczącym obławy nazwanej przez miejscowych Hasenjagd (pl. polowanie na zające) uznano, że liczba ofiar tej obławy to 200 do 300 ludzi, reszta zmarła lub zginęła z innych przyczyn. W grudniu 1947 za udział w masakrze skazano 7 osób, wszyscy zostali wypuszczeni za dobre sprawowanie w październiku 1952. Zbrodnia ta uzyskała osobliwą nazwę: "Celler Hasenjagd" polowanie na zające w Celle.

### Masakra w Gardelegen 04-13

W upadającym imperium Hitlera uprzemysłowiona, seryjnie zadawana śmierć miała własne centra przemysłowe. Postępy wojska aliantów zachodnich ujawniły światu koszmar Buchenwaldu, zajętego przez Amerykanów 11 kwietnia. Tego samego dnia alianci dotarli do obozu filialnego Mittelbau-Dora. W ten sam sposób jak na wschodzie, SS podjęły próbę ewakuacji, transportu za wszelką cenę jak największej ilości więźniów na tyły. Nie jest do końca jasne, dlaczego po prostu ich nie poddali, rzucając wszystkie siły wojskowe i możliwości transportu na potrzeby frontu. System kierował się własną, upiorną logiką.

4 lutego na wieść o sforsowaniu Renu przez wojska amerykańskie komendantura obozu koncentracyjnego Mittelbau-Dora zarządziła ewakuację do innych położonych bardziej na wschód obozów takich jak Bergen-Belsen, Sachsenhausen, czy Neuengamme. Tysiące więźniów, wielu będących już na krawędzi śmierci, umieszczono w składach kolejowych. Nie dla wszystkich starczyło miejsca. Część więźniów pędzono w znanych już ze Śląska Marszach Śmierci. Kto nie mógł iść lub chociaż nadążyć za pochodem był zabijany na miejscu. Z powodu paniki wojennej, ataków lotniczych niszczących również składy kolejowe z transportowanymi więźniami i wieści o błyskawicznym zbliżaniu się aliantów zapanował chaos.

W miasteczku Gardelegen w Saksonii-Anhalt (40 km na północ od Magdeburga; obecnie 20-tysięczne miasto w Saksonii-Anhalt, odległe zaledwie 150 km od Berlina) więźniowie musieli opuścić wagony, bo tory na dalszych odcinkach były zniszczone przez alianckie lotnictwo. Było to w sumie ok 3 tys ludzi, z których część nie była w stanie przejść reszty drogi. Dowództwo SS przekonane, że wobec niewielkiej liczebności sił własnych i rosnącej liczby coraz bardziej więźniów nie zapanuje nad tą sytuacją, zaczęło werbować w szeregi pilnujących ludzi ze straży pożarnej, policji, Hitlerjugend i Volkssturmu, wśród których bez wątpienia było wielu tzw. dobrych Niemców. 13 kwietnia ta stworzona ad hoc formacja, raczej zbieranina ludzi w wielu mundurach, wielu w ogóle bez munduru, zapędziła 1016 więźniów, którym trudno było iść, do wielkiej stodoły stojącej na uboczu w pobliskiego majątku Isenschnibbe i podpaliła ją, oblewając benzyną. Prawie wszyscy zamknięci zginęli, część zdołała się wydostać, ale zostali zabici podczas ucieczki.

Następnego dnia SS przybyło zatrzeć ślady zbrodni, ale pojmany amerykański oficer łącznikowy przekonał władze miasta, żeby poddać się natychmiast, bo zbliżają się czołgi. Z ponad tysiąca ludzi ocalało 11: 7 Polaków, 3 Rosjan i 1 Francuz. Znaleziono zwłoki 1016 ludzi. Sprowadzono reporterów, wiadomości o masakrze zaczęły się ukazywać 19 kwietnia. Opowieści świadków i fotografie z Gardelegen zaczęły krążyć w zachodniej prasie uświadamiając całemu światu z kim walczą alianci. 21 kwietnia dowódca amerykański zebrał 300 cywili w Gardelegen i nakazał im zebrać ciała i pochować każde w osobnym grobie. Wśród tych cywilów było wielu sprawców zbrodni.

![Stodoła w majątku Isenschnibbe k Gardelegen](../img/Gardelegen_Barn.jpg)
*Stodoła w majątku Isenschnibbe k Gardelegen<br />
By U.S. Army photograper. - [http://www.jewishvirtuallibrary.org/jsource/images/Holocaust/gard3.jpg](http://www.jewishvirtuallibrary.org/jsource/images/Holocaust/gard3.jpg), Domena publiczna, [Link](https://commons.wikimedia.org/w/index.php?curid=10546954)*

Dowódca transportu SS-Untersturmführer Erhard Brauny został skazany w 1947 przez amerykański sad wojskowy na dożywocie, zmarł w więzieniu w 1950. Nie dożył amnestii w 1952, która prawdopodobnie ofiarowałaby mu wolność. Nikt poza nim nie został ukarany. Zbrodnia w Gardelegen po wieloma względami przypomina cztery dni wcześniejszą masakrę w Celle (["9 kwietnia, poniedziałek. "Pozostań przy życiu!""](/festung-breslau/blog/04-09)). Miejsce zbrodni jest cmentarzem i miejscem pamięci - [Gedenkstätte Feldscheune Isenschnibbe Gardelegen](https://gedenkstaette-gardelegen.sachsen-anhalt.de).

### Masakra w Zatoce Lubeckiej 05-03

W Zatoce Lubeckiej samoloty RAF zatopiły kilka statków: SS Cap Arcona, Thielbek i SS Deutschland. W dwóch pierwszych byli więźniowie z obozów koncentracyjnych umieszczeni na statkach po Marszach Śmierci, statki miały zostać zatopione na głębokim morzu aby ukryć zbrodnię. 2 maja marynarze otrzymali ultimatum: biała flaga lub bombardowanie, wiedzieli jednocześnie że jeżeli wywieszą białą flagę zostaną zaatakowani przez własną marynarkę wojenną. 3 maja 3 dywizjony RAF zaatakowały statki, które nie wywiesiły białych flag. Część z ocalałych usiłowała dopłynąć do brzegu, ale tam strzelało do nich SS. Zginęło prawie 8 tysięcy osób.