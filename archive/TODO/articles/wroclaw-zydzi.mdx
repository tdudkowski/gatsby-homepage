---
title: "Wrocławscy Żydzi 1933-45"
date: 2021-01-15
published: false
img: 
tags: antysemityzm, NSDAP
category: article
url: https://dygresje.info/festung-breslau/article/wroclaw-zydzi/
description1: ""
description2: ""
---

### III Rzesza

30 stycznia 1933 Adolf Hitler zostaje mianowany kanclerzem Rzeszy, jest to urząd premiera realnie sprawującego władzę i z tej władzy Hitler od razu korzysta. Wkrótce potem łamiąc prawa demokratyczne, zdobywa władzę dyktatorską i zawiesza prawa obywatelskie. Żydzi są pierwszymi i głównymi ofiarami reżimu. Tak jak nie podejmuję się opisywania grozy obozów zagłady, tak samo - ale tym razem z powodu braku miejsca - pominę szczegółowy opis ciągu represji spadających na społeczność żydowską. Reżim najpierw uczynił z nich obywateli drugiej kategorii, potem pozbawił obywatelstwa, a na końcu sprowadził do roli podludzi i ofiar zagłady.

Kluczowym momentem były uchwalone przez Reichstag 15 września 1935 ustawy norymberskie. Niecały rok później w Berlinie odbyły się XI. Letnie Igrzyska Olimpijskie. W marcu 1938 ma miejsce anschluss Austrii. We wrześniu 1938 Włochy, Wielka Brytania i Francja "ratują pokój" na konferencji monachijskiej i w październiku od Czechosłowacji oderwany jest Sudetenland.

### Noc Kryształowa

W nocy z 9 na 10 listopada ma miejsce tzw. Noc Kryształowa (niem. Kristallnacht) zarządzony odgórnie i odbywający się w całych Niemczech pogrom i niszczenie wszystkiego, co jest związanego z Żydami. We Wrocławiu spłonęła monumentalna (kubaturą przekraczała Operę) Nowa Synagoga z wysoką na 73 metry kopułą, zbudowana całkiem niedawno, bo w 1872 roku. 1 września 1939 wybucha wojna z Polską, granica jest zamknięta. Do tego czasu 2/3 z 30 tysięcy wrocławskich Żydów opuściło Niemcy. Pozostało ok. 10 tysięcy. Ich los jest tematem na oddzielny i to dość rozległy artykuł, tutaj w największym skrócie:

### Holokaust

- 1940 pierwsze deportacje do Generalnej Gubernii
- wiosną 1941 tzw. Judenwohnungsaktion masowe wykwaterowania, a od jesieni wywożenie do obozów przejściowych
- 29 V 1941 Gauleiter Karl Hanke wydaje polecenie "oczyszczenia Wrocławia z Żydów"
- VII 1941 Goering nakazał Heydrichowi przygotować się do likwidacji "kwestii żydowskiej"
- 26 VII 1941 tajne zarządzenie szefa policji we Wrocławiu dotyczące "obecności Żydów we Wrocławiu", oznacza nie tylko szykany, ale początek eliminacji i stopniowe pozbawianie majątku łącznie z nieruchomościami, ludzi wyrzucano z domów na ich koszt, latem 1941 miały miejsce pierwsze masowe wywózki jeszcze do obozów przejściowych, m in w Prędocicach, Terezinie, Rybnej k Brzegu, Krzeszowa i innych.
- 1 IX 1941 policja zarządza w miejscach publicznych oznakowanie Żydów gwiazdą Dawida.
- 10 X 1941 zakaz opuszczania miejsca zamieszkania oraz zakaz emigracyjny
- 21-22 XI zgromadzono około tysiąca ludzi w nieczynnej już sali koncertowej Towarzystwa Strzeleckiego Schießwerder (na terenie obecnej Elektrociepłowni, rozebrana w 1946) i pociągami z Nadodrza wywieziono do Kowna, gdzie zostali rozstrzelani, prawdopodobnie 28 XI 1941.
- 20 I 1942 konferencja w berlińskim Wannsee i decyzja o "ostatecznym rozwiązaniu kwestii żydowskiej"
- wiosną 1942 drugi duży transport, w maju 3 tysiące ludzi wywieziono do Terezina lub wprost do KL Auschwitz, później miały miejsce pojedyncze wywózki.
- marzec 1943 tzw. "fala marcowa" ostatnia seria masowych wywózek, we Wrocławiu pozostały pojedyncze osoby pochodzenia żydowskiego, około 200 ludzi głównie w dawnym ośrodku gminy na Włodkowica i stacji medycznej na Nowym Cmentarzu Żydowskim, ostatnie dwie wywózki mają miejsce w 1944.

Z dziesięciu tysięcy Żydów wrocławskich, którzy nie zdołali wyjechać z Niemiec przed zamknięciem granic, wojnę przeżyło około trzydzieści osób. Była wśród nich m in matka Silvii Balotelli, przybranej matki Mario Balotellego piłkarza FC Liverpool znanego z rozgrywek UEFA Euro 2012.

Ponieważ jest to kronika wojenna, a nie obszerniejsze opracowanie, w tym miejscu trzeba by zakończyć jakimś podsumowaniem. Podsumuję tak: Deportacje i wywózki zaczęły się na wiosnę 1941, zakończyły się latem 1943. W przeciągu dwóch lat wywieziono "w nieznane miejsce" 10 tys. ludzi, pozbawionych wcześniej pracy, obywatelstwa, wszelkich praw. Kilkukrotnie organizowano umschlagplatze po tysiąc i więcej osób. Od 1942 było wiadomo, że nie są to przesiedlenia. Wojną i dyktaturą nie można wszystkiego wytłumaczyć, Niemcy ryzykowali mniej niż Polacy.

Zastanawia, co w tym czasie robili ich sąsiedzi, przyjaciele, znajomi z pracy, czasem krewni. Okazuje się, że chyba nic. Za wyjątkiem opisu działalności Herty Dietze (będzie o niej 7 lutego) nie natknąłem się na historię wrocławskich Żydów, którzy przeżyli, bo zostali ukryci lub potajemnie wywiezieni przez breslauerów. W archiwum Jad Waszem jest jedna historia kobiety, Selmy Rosemann, która ukryła Żydów w swoim domu. Ale to było w styczniu 1945, więc byli to więźniowie z obozów pracy, a nie Żydzi wrocławscy. I jeszcze drugą gdzie uciekinierka z Wrocławia, Gertruda Fröhlich, która w styczniu 1945 dotarła do domu swojego ojca we wsi Kolce (k Wałbrzycha) i w marcu ukryła w nim Żyda, który uciekł z pobliskiego obozu pracy. Tak jak w 1942 było wiadomo co się stanie z wywożonymi Żydami, tak w 1945 były przesądzone losy wojny. Niczego nie ujmując dzielności tych dwóch kobiet, które ryzykowały w ostatnich dniach wojny (wówczas już rozstrzelanie, to była strefa frontu) - warto zaznaczyć, że jeśli ktoś zapyta co było było przedtem..., no cóż według mojej najlepszej wiedzy nic nie było. Dziesięć tysięcy ludzi, mężczyzn, kobiet i dzieci, wywieziono na śmierć, przy kompletnej obojętności obywateli dumnego miasta Breslau.